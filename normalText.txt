Voor Van Ranst kwamen de eerdere versoepelingen er te snel. ‘We zijn niet laag genoeg gegaan om te spreken van een comfortabele situatie’, stelde hij maandagochtend op Radio 1. Als hij optimistisch is, hoopt hij dat de nieuwe maatregelen zorgen voor een minder grote stijging tegen het einde van de week. Voor een daling is het nog te vroeg, vreest hij.


Het aantal besmetting en het aantal ziekenhuisopnames blijft verder stijgen. Deze week zou mogelijk de week van de waarheid kunnen zijn sinds de intrede van de nieuwe coronamaatregelen. Volgens viroloog Marc Van Ranst zal er echter nog geen sprake zijn van een daling deze week. Dat gaf hij aan op Radio 1. Mogelijk zal er wel - ‘En dan ben ik optimistisch’ - ‘een minder grote stijging’ zichtbaar zal zijn tegen het eind van deze week. ‘Daar zouden we al blij mee zijn om dan te hopen dat het daarmee naar beneden zal zijn.’ Dat zou voor de viroloog het eerste teken zijn dat de strengere maatregelen werken.

R-waarde

De r-waarde, het getal dat aangeeft hoeveel mensen een besmet persoon besmet, kan je op twee verschillende manieren berekenen. ‘Sciensano doet dat vooral op basis van de hospitalisaties en dan is dat ongeveer 1,1 nu. Dat zou goed zijn. Op de UHasselt berekenen ze dat meer op basis van het aantal nieuwe gevallen en daar is de laatste r-waarde 1,5. Dat komt denk ik wat meer overeen met de stijging die we de laatste tijd hebben gezien’, stelt de viroloog. Het is voor hem dus nog te vroeg om te stellen dat het ergste achter de rug is.

Play Video
Tweede golf

Over de heropflakkering van het virus in ons land, dat volgens De Morgen al begin juli begon, denkt Van Ranst dat ‘we een beetje tijd verloren hebben met het nemen van de strenge maatregelen’. Hij stelt wel dat je niet kan beginnen met nieuwe maatregelen wanneer een eerste stijging zichtbaar is. ‘Die curve gaat op en neer.’ Al geeft hij wel aan dat hij toen gewaarschuwd zou hebben dat ‘het niveau waarop we zitten oncomfortabel is’. Dit had kunnen vermeden worden met een deftige contactopsporing, stelt hij ook.

Voor de tweede golf zijn er volgens Van Ranst verschillende redenen: ’Het reizen is één oorzaak, maar een tweede oorzaak is dat het virus is hier nooit deftig weggeweest. We zijn niet laag genoeg gegaan om te spreken van een comfortabele situatie. Of om te verwachten dat de periode tussen de twee golven lang ging zijn.’ Daarmee moeten we volgende keer rekening houden, klinkt het.

De eerste bemande ruimtevlucht van een privébedrijf werd gisteravond meet een mooie splashdown in zee succesvol afgerond. Maar hoe kan Elon Musk hier geld aan verdienen?

‘Thank you for flying SpaceX.’ Voor het eerst was het niet de ruimtevaartorganisatie Nasa, maar het privébedrijf SpaceX dat mensen naar de ruimte voerde en terug – ook al gebeurde het dan in opdracht van de Nasa, die de firma van Elon Musk daarvoor netjes betaalt. (Lees hier alles over de landing.)

Maar hoe grensverleggend is de krachttoer van SpaxeX? En brengt de commerciële ruimtevaart ons straks boldly naar plekken where no man has gone before, zoals de site van de anders zo nuchtere Duitse omroep Deutsche Welle kopte, met een gepaste knipoog naar Star Trek?

‘De missie zelf had weinig om het lijf’, vertelde Dirk Vandepitte ons bij de lancering. Vandepitte is het hoofd van het centrum voor lucht- en ruimtevaarttechnologie van de KU Leuven.

‘Het vervoeren van astronauten naar het ISS is niks nieuws. Dat is een routineklus geworden. Het nieuwe is dat dit door een commerciële partner wordt gedaan. SpaceX heeft nu bewezen dat het hiertoe in staat is.’ Dat laatste vormde uiteindelijk de kern van de missie, die Crew Dragon Demo-2 werd gedoopt. Ze was immers het sluitstuk van een validatietraject. Voortaan is de Crew Dragon-capsule, de Falcon 9-raket en alles wat eromheen hangt dus gecertifieerd voor bemande operaties.

Volgens Vandepitte ging het ook niet om een echte ISS-missie, waarbij astronauten een hele waslijst meekrijgen met klusjes (wetenschappelijke experimenten) die ze in het ruimtestation moeten uitvoeren. Behnken en Hurley moesten zich de voorbije weken vooral als ruimtetoerist bezighouden.

Waar zit het geld nu?

Het is op economisch en zakelijk vlak dat er grenzen werden verlegd. ‘Deze missie is belangrijk omdat ze aantoont dat bedrijven commerciële waarde zien in ruimtemissies die ze grotendeels zelf organiseren’, zegt Vandepitte. ‘En dat ze daar een businessplan rond kunnen maken.’ Voor een rendabele bedrijfsvoering is het echter wel noodzakelijk dat het om recurrente activiteiten gaat. Routinemissies dus. ‘Daarom ook dat SpaceX zo veel belang hecht aan de herbruikbaarheid van capsules en stuwraketten.’

De opbrengst voor commerciële ruimtevaartbedrijven hoeft trouwens niet alleen van overheden met ruimtevaartplannen te komen. Nu de Crew Dragon ruimtewaardig is gebleken, kan de capsule straks ook worden ingezet om gefortuneerde ruimtetoeristen de reis van hun leven te bezorgen. Dat kan heel wat extra geld in het laatje brengen van private ruimtevaartbedrijven.

Niet de eerste keer

Dat dit de eerste commerciële ruimtemissie was, betekent overigens niet dat de Amerikaanse ruimtevaartorganisatie vroeger geen klussen uitbesteedde. Integendeel, tijdens de race naar de maan in de jaren zestig deed de Nasa een beroep op een hele rist Amerikaanse privébedrijven. Maar toen hielden de Nasa-ingenieurs de regie wel strak in handen, waarbij ze op basis van hun ontwerp bestellingen plaatsten bij de industrie. SpaceX genoot veel meer vrijheid, het bedrijf ging bijvoorbeeld zelf over het ontwerp.

‘Opdrachtgever Nasa speelde nu de rol van technisch reviewer’, zegt Stijn Ilsen, ruimtevaartingenieur bij de Kruibeekse vestiging van satellietenbouwer Qinetic Space. ‘Hun ingenieurs stelden de belangrijkste vereisten op waaraan een nieuw ruimtevaartuig of lanceersysteem moet voldoen. Tijdens de ontwikkeling keken ze dan mee over de schouders van hun collega’s bij de privébedrijven.’ Dat meekijken zorgde trouwens meermaals voor strubbelingen tussen Elon Musk en de Nasa-top.

De lijst met technische vereisten ligt ook aan de basis van de uitbesteding. Ilsen: ‘Hiermee kunnen bedrijven een haalbaarheidsstudie uitvoeren en berekenen hoeveel het hen zou kosten. Voor de Nasa is het natuurlijk belangrijk dat er meerdere geïnteresseerden zijn, zodat de concurrentie tegen elkaar kan worden uitgespeeld.’ SpaceX is dan ook niet het enige paard waarop de Nasa heeft gewed. Ook vliegtuigbouwer Boeing werkte aan een (herbruikbaar) ruimtevaartuig, maar dat kwam eind vorig jaar niet foutloos doorheen zijn onbemande test.

Beperkingen

Kan het uitbestedingsproces en de commerciële insteek de ruimtevaart ook stimuleren om écht weer grenzen te gaan verleggen, door bijvoorbeeld astronauten naar Mars te brengen? Of iets minder ambitieus (maar nog steeds buitengewoon): door mensen langdurig op de maan te laten verblijven? Volgens Dirk Vandepitte blijft dit nog altijd voorbehouden aan overheden die er de grote middelen tegenaan kunnen en willen gooien – zoals de Verenigde Staten indertijd met hun Apolloprogramma. ‘Een commercieel bedrijf moet investeringspotentieel zien in de vorm van frequente missies. Aan eenmalige prestigeprojecten of zuiver wetenschappelijke missies gaan ze weinig geld verdienen (toch niet als hoofduitvoerder, red.).’

Maar SpaceX is natuurlijk geen firma als een ander. Haar hoofddoel is niet (of toch voorlopig nog niet) om aandeelhouders gelukkig te maken. Daar is eigenaar Elon Musk veel te eigengereid voor. En ongeduldig. ‘Als de Nasa de komende tien jaar geen mensen naar Mars wil sturen, zie ik het nog gebeuren dat SpaceX zelf het initiatief neemt en het op eigen houtje probeert’, aldus Ilsen. Het bedrijf heeft daar trouwens al eens een voorschot op genomen. Tussen 2011 en 2017 werkte SpaceX onder codenaam Red Dragon aan een onbemande Marslander, zonder dat het daarvoor werd betaald. Elon Musk mag dan zopas het tijdperk van de commerciële ruimtevaart hebben ingeluid, het sluit niet uit dat de excentrieke miljardair zijn eigen Marsreis straks toch gewoon uit eigen zak zal betalen.
De Nederlandse premier Mark Rutte en de Nederlandse minister van Volksgezondheid Hugo de Jonge noemen de situatie in hun land ‘ernstig’. De Nederlandse overheid ziet geen andere oplossing dan opnieuw maatregelen op landelijk niveau in te voeren. In de woorden van Rutte: ‘We dreigen het virus achter na te moeten lopen’. We nemen nu strenge maatregelen om weer voorop te lopen.’

Eerder raakte al bekend dat de horeca om 22 uur de deuren zouden moeten sluiten. Om 21 uur mogen geen nieuwe klanten meer binnen. Die maatregel treft cafés natuurlijk harder dan restaurants. Dat is geen toeval, merkt Rutte op, aangezien de besmettingsclusters vooral in cafés gevonden worden.

De Nederlandse overheid vraagt ook om opnieuw zoveel mogelijk thuis te werken. ‘Dat heeft in het voorjaar erg veel effect gehad’, aldus Rutte. Bovendien zien ze ook in de clusters terug dat heel wat besmettingen plaatsvinden in de werkcontext. Als er toch nog een besmetting op een kantoor gevonden wordt, riskeren ze hun deuren maximaal veertien dagen te moeten sluiten.

De Nederlanders proberen ook verplaatsingen in groep zoveel mogelijk te beperken. De groepsgrootte in openlucht worden beperkt tot veertig personen buiten en dertig personen binnen. Gezelschappen mogen niet groter zijn dan vier, tenzij het één huishouden betreft. Een horecazaak mag in de buitenlucht dus maximum veertig personen in gezelschappen van vier ontvangen. Winkelen doe je zoveel mogelijk alleen. Er wordt ook gevraagd om thuis maximaal drie gasten ontvangen. Kinderen tot 13 jaar vallen niet onder dit advies.

Alle sportwedstrijden gebeuren achter gesloten deuren, ook amateursporten. De sportkantines gaan weer dicht.

In het onderwijs verandert er niets. En ook voor grote ‘doorstroomlocaties’ waar verschillende mensen langs elkaar bewegen, zoals pretparken, musea, en winkelcentra, gelden uitzonderingsregels. De veiligheidsregio’s bepalen hoeveel bezoekers daar worden toegelaten met het oog op het mogelijk houden van anderhalve meter afstand tussen bezoekers.

Mondmaskers waren in Nederland al verplicht op het openbaar vervoer, maar worden nu ook in Amsterdam, Rotterdam en Den Haag geadviseerd in winkels. Het virus circuleert in die steden het sterkst. Handelaars mogen ook klanten weigeren die geen mondmasker dragen. Eerder waren Rutte en co niet te vinden voor mondmaskers, maar ze keren nu toch hun kar. ‘Ik denk dat het iets bijdraagt, ja’, zegt Rutte daar nu over, ‘maar de anderhalve meter afstand is wel superieur.’

Reizen naar Amsterdam, Rotterdam en Den Haag wordt afgeraden, tenzij het echt noodzakelijk is.

De registratie van klanten, zoals we die ook in ons land kennen in horeca, breidt Nederland uit naar alle contactberoepen. Ook kappers en masseurs moeten dus registreren wie hen bezocht. Mogelijk wordt die registratieplicht nog verder uitgebreid.

De maatregelen gelden voor drie weken. Daarna volgt een nieuwe evaluatie: als de curve afgevlakt wordt, wil Nederland opnieuw naar regionale maatregelen. Rutte en de Jonge benadrukken dat vrijheid, volksgezondheid en economie geen tegengestelden zijn, maar net onlosmakelijk met elkaar verbonden. ‘We moeten de pijn verdelen’, sprak Rutte. ‘Het laten oplaaien van het virus heeft nog grotere gevolgen, ook economisch.’ Hij eindigt met een oproep aan het volk om de regels zo goed mogelijk te volgen. De politie en boa’s (buitengewoon opsporingsbeambtenaars) zullen deze afdwingen, ‘maar dat is niet nodig als ze gewoon gevolgd worden.’

3.000 nieuwe besmettingen

Sinds zondag zijn in acht regio’s al strengere maatregelen van kracht, maar de regering zou nu dus ook opnieuw landelijke maatregelen invoeren. Die zijn nodig omdat het aantal besmettingen overal snel stijgt. De afgelopen 24 uur werden opnieuw bijna 3.000 nieuwe besmettingen vastgesteld, zo blijkt uit cijfers van het Rijksinstituut voor Volksgezondheid en Milieu (RIVM).

De nieuwe maatregelen zouden dinsdagavond ingaan, en alvast drie weken gelden. Daarna wordt het effect op de besmettingen geëvalueerd.

Misschien wordt het beste nieuws voor de ­Belgische democratie vandaag niet zozeer dat er eindelijk een regeerakkoord is, maar dat nieuwe verkiezingen voorlopig van de baan zijn. De trumpiaanse vertoning van zelfvertrouwen waarmee Vlaams Belang gisteren naar Brussel trok, sterkt het vermoeden wie in dat geval als winnaar uit de bus zou zijn gekomen.

Als signaal aan Vivaldi kan de autokaravaan van Vlaams Belang tellen. Geen enkele partij heeft de voorbije jaren zoveel energie en geld gestopt in het online werven van nieuwe kiezers. Gisteren schakelde de partij over op een grote offline mobilisatie. Vijfduizend wagens trokken in lange ­colonnes naar de Heizel. De berm van de Brusselse Ring kleurde zwart-geel van de strijdvlaggen. Het was een visueel spektakel, bedoeld voor de achterban én de tegenstanders, op maat van televisie en sociale media. Deelnemers en sympathisanten van Vlaams Belang vonden het vast indruk­wekkend, anderen vooral intimiderend.

Volgens Tom Van Grieken mobiliseerde de karavaan breder dan de traditionele achterban van Vlaams Belang. Volgens onze verslaggeving tekenden toch vooral de militanten present. Dan nog is het de vraag of de traditionele partijen dezelfde mobilisatiekracht aan de dag kunnen leggen. Zou CD&V vijfduizend ­wagens naar Brussel kunnen ­halen tegen abortus? Of Open VLD tegen de meerwaardebelasting?

Sympathisanten van Vlaams Belang vonden het vast indrukwekkend, anderen vooral intimiderend

Terwijl Van Grieken ­triomfeerde op de Heizel, lanceert die andere grote Vlaamse oppositiepartij het idee om een meerderheidsstelsel naar Angelsaksisch model in te voeren. Want, aldus voorzitter De Wever, met het huidige kiessysteem valt België niet meer fundamenteel te hervormen. Los van de vraag hoe de N-VA een tweederdemeerderheid kan vinden voor een hervorming die nog verder af is dan het confederalisme, is het tekenend dat de Vlaams-nationalisten die zich nog wel binnen het systeem inschreven, moeten erkennen dat dit eigenlijk niet meer lukt. Zo wordt het voor de N-VA wel heel moeilijk oppositie voeren naast een concurrent die middels antipolitiek de Belgische democratie gewoon wil opblazen.

Wat Vivaldi daar vandaag tegenover zet, is een regeer­akkoord dat het best haalbare centrum zoekt tussen zeven traditionele partijen. Het is die ‘grote compromissen­machine van de Wetstraat’ die volgens politicoloog Stefaan Walgrave de kiezer naar radicalere partijen duwt, waardoor de klassieke partijen tot nog grijzere coalities komen. ­Walgrave omschrijft het als een ‘infernale cirkel van wantrouwen’ (DS 26 september). Er rest drie jaar om die te door­breken. Want na grijs zou wel eens zwart kunnen komen.

Met haar witte mondmasker aan en een karretje vol boodschappen stapt Jenny (43) de sociale kruidenier van Lier buiten. Die huist in een witte container, op een plein met garageboxen dat alleen via een smal steegje bereikbaar is. Ze trekt haar tas open. ‘Heel veel groenten’, zegt ze. ‘En melk, kaas, aardappelen en peperkoek. Zonder hulp zou ik vaak niets te eten hebben. Dan zou ik niet overleven.’

De sociale kruidenier van Lier zag zijn klantenbestand de afgelopen jaren alleen maar aangroeien, zegt coördinator Sanne Van den Eynde. Intussen komen er elke dag veertig tot vijftig mensen boodschappen doen, na een doorverwijzing van de OCMW’s van Lier en Lint. Een groot aantal basisproducten is gratis, voor de rest betalen klanten een beperkt bedrag – meestal niet meer dan 1 euro. ­Jenny is intussen al drie jaar een van hen.

‘Ik zat heel diep toen ik hier voor het eerst kwam’, zegt ze. ‘Ik werd ontslagen, kwam in een rechtszaak terecht en had van de ene dag op de andere geen inkomen meer. Ik heb gewacht tot ook al mijn spaargeld op was voor ik naar hier durfde te komen. Ik schaam me nog steeds.’ Daarom wil ze haar achternaam niet in de krant.

Binnenkort moet Jenny voor haar boodschappen, net als voor een bezoek aan het sociaal restaurant, elders in Lier zijn. ‘We gaan verhuizen’, zegt Van den Eynde. ‘Het is hier te klein geworden. We gaan naar een grotere, meer aantrekkelijke plek in het hart van de stad. Zo willen we nog meer mensen bereiken die in armoede leven, maar verborgen blijven.’

Te weinig voedselpakketten

Lier, met zijn 37.000 inwoners een kleine stad, is een van vele Vlaamse steden en gemeenten waar het aantal mensen dat in armoede leeft de voorbije jaren fors is toegenomen. Dat toont de nieuwe Armoedebarometer van Decenniumdoelen, een koepel van dertien armoedeorganisaties, vakbonden en ziekenfondsen. Die geeft een overzicht van de evolutie van de armoede in alle 300 Vlaamse gemeenten op ­basis van zestien indicatoren.

De balans kleurt gitzwart. In slechts vijftien gemeenten nam de armoede de voorbije twaalf jaar af. ‘De cijfers zijn eenduidig negatief’, zegt coördinator Michel ­Debruyne. ‘Geen enkele gemeente ontsnapt nog.’ Op vier gemeenten na stabiliseerde of steeg de kans­armoede bij gezinnen met jonge kinderen in heel Vlaanderen. In een stad als Antwerpen van 23 naar 30 procent, in een gemeente als Langemark-Poelkapelle van 4 naar 13 procent, in Meerhout van 1 naar 9 procent. Het aantal Vlamingen met een leefloon groeide fors – van 22.000 in 2008 naar 39.000 in april dit jaar – net zoals het aantal gezinnen dat aanspraak maakt op voedselhulp. (zie grafiek bovenaan)

In de ranglijst van gemeenten met de meest sombere statistieken volgen na Vilvoorde en Denderleeuw, die al erg lang met veel ­armoede te kampen hebben, opvallend veel gemeenten die het ‘tien jaar geleden nog goed deden, maar sterk achteruit zijn gegaan’. Behalve Lier zijn ook Zandhoven en ­Kapelle-op-den-Bos daarbij. En dus bieden ook zij hun inwoners voedselhulp aan. ‘De nood neemt toe’, zegt Jan Trauwaen, die acht jaar geleden sociale kruidenier De Zandschakel oprichtte. ‘Klanten die vroeger elke maand kwamen, zien we nu wekelijks.’

Toen Sibylle Cuypers twintig jaar geleden begon te werken bij het Sociaal Huis van Kapelle-op-den-Bos ‘waren we hier met twee maatschappelijk werkers’, zegt ze. ‘Vandaag zijn er zeven nodig om alle vragen te kunnen beantwoorden. De voedselpakketten die we aanbieden, vliegen de deur uit. De vraag is veel groter dan het aanbod.’

Golf van hulpvragen

Stonden de lichten eind vorig jaar al op oranje, ‘dan leiden het coronavirus en de economische crisis vandaag tot een flitsend rood licht’, zegt Debruyne. Terwijl het aantal langdurig werklozen tot eind vorig jaar nog gestaag daalde, waren in juni 2020 alweer meer mensen langer dan een jaar werkloos dan in 2017. Tussen januari en april vielen 3.000 extra Vlamingen terug op een leefloon. Het aantal gezinnen dat bij de voedselbanken aanklopt, gaat door het dak.

Debruyne verwacht dat het ergste nog moet komen. ‘Vandaag doen veel mensen in een precair statuut nog een beroep op hun familie en andere sociale verbanden, maar dat blijft niet duren. Er rolt een enorme golf van nieuwe hulpvragen op de OCMW’s af. Alle zwakke plekken zijn door de pandemie open en bloot gelegd. Tientallen jaren van armoedig armoedebeleid worden vandaag afgestraft. De impact zal nog vele jaren voelbaar zijn.’

Dat dreigt ook voor Jenny. Twee jaar geleden vond ze nieuw werk in een chocoladefabriek. Even had ze geen voedselhulp meer nodig. ‘Heel even dacht ik dat ik eindelijk mijn plan zou kunnen trekken’, zegt ze. ‘Dat bleek niet zo te zijn.’ Door de coronacrisis raakte ze haar werk bij de chocoladefabriek weer kwijt. Nu woont ze in de studio van een vriendin, met een uitkering van 1.050 euro en een berg openstaande elektriciteitsrekeningen uit haar vorige huurappartement. ‘En ik zat er in de winter evengoed in de kou.’ Morgen start ze met vrijwilligerswerk bij Mivas, het maatwerkbedrijf achter de Lierse sociale kruidenier. ‘Zo blijf ik tenminste bezig’, zegt ze, terwijl ze weg stapt met haar karretje. ‘Maar ik hoop echt dat ik ooit op eigen benen kan staan.’

Aan zee verlegde de storm het strand, een spektakel van land art. In onze tuin zwiepten de bomen van nee-ik-wil-niet, driftig als een peuter. Takken en bladeren gezandstraald met korrels die uit Oostende waren meegenomen, beeldde ik me in.

Toen ik mijn verschansing binnen even verliet om de elementen beter te kunnen beleven, hoorde ik walnoten ­ploffen op het gras, de ene na de andere, en sommige bijna ­gelijktijdig. Het egeljong liep, ten prooi gevallen aan ­kinderangst, gewoon rond op klaarlichte dag. Ik gaf het ­kattenbrokken als troost, want bij deze wind zou niemand kunnen slapen.

Na afloop lag de pingpongtafel vol met bladeren van de esdoorn aan het andere eind van de tuin. Onder de eik ­lagen eikels als een tapijtje, alsof er al een designer was gepasseerd om ze te ordenen.

Shakkei is het Japanse idee van een geleend landschap, iets wat niet bij jouw tuin hoort maar er toch deel van uitmaakt. Er is niet veel shakkei in onze tuin, maar het beetje dat er is, koester ik, het zonnige Italiaans van de buren en de geur van hun lookbroodjes op de barbecue, al rek ik het begrip nu wat op.

Het al verlaten eksternest in de spar verderop is nu helemaal kapotgewaaid. Wind is een tuinman.

Een meisje van vier met een roze jas zit ineengedoken op de schouders van haar moeder op de berm langs de Brusselse ­Binnenring. Om haar heen wuiven mannen met Vlaamse strijdvlaggen (gele vlag, zwarte leeuw, geen rood). Aan hun voeten rijdt een karavaan van brullende Amerikaanse pick-uptrucks en Duitse sport­wagens, bescheiden Japanse stadsautootjes, een ijskar en bestelwagens met reclame voor motoren, metaalbewerkers en ballonverkopers. Ze maken deel uit van een betoging waarmee het uiterst-rechtse Vlaams Belang zo’n vier à vijfduizend ­auto’s met ongeveer twee keer zo veel in­zittenden naar een parkeerterrein aan de rand van Brussel heeft gehaald. Met de slogan ‘Niet mijn regering’ betogen ze tegen de federale regering die op dit moment gevormd wordt en waar Vlaams Belang geen deel van uitmaakt.

Voetzoeker

De vrouw met het kind heet Annelies Goudeseune (32) en komt uit Poperinge. Bij de laatste verkiezingen heeft ze voor Vlaams Belang gestemd, maar ‘als we stemmen, wordt er niet geluisterd, dus moeten we betogen’. Dit is haar eerste betoging. Een voetzoeker knalt. Het kind schrikt. Goudeseune roept naar niemand in het bijzonder dat het afgelopen moet zijn. Niemand luistert.

Voor een manifestatie van ongenoegen is de stemming verrassend uitgelaten. Er hangt een intimiderende sfeer van triomf, zoals op de meetings van de Amerikaanse president Donald Trump. De auto’s doen de menigte groter lijken dan ze is. De organisatoren doen hun best om niet extreem over te komen. De toespraken gaan over ‘een toekomst voor onze kinderen, in de dorpen waarin ze zijn opgegroeid, in het land van hun voorvaderen’. De xenofobe slogan ‘Eigen volk eerst’ en het agressieve ‘Linkse ratten, rolt uw matten’ worden vanuit het publiek ingezet, niet vanaf het podium. Wanneer een fotograaf bedreigd wordt, krijgt hij hulp van een beveiliger.

De betogers koesteren misvattingen over de politieke toestand, bijvoorbeeld dat een meerderheid van de Vlamingen bij de verkiezingen van 2019 Vlaams-nationalistisch gestemd heeft, of dat de Vlaams-nationalistische partijen bij de jongste verkiezingen in Vlaanderen stemmen hebben gewonnen en de rest niet (de N-VA leed verlies, zowel Groen als PVDA ging vooruit). Bovenal heersen sociale onvrede en opvattingen die variëren van weerstand tegen migratie tot ongeremd racisme.

Sommige deelnemers zijn nieuwe sympathisanten, zoals Goudeseune en haar dochtertje, of Dieter Parmentier (36) uit Zulte, die vroeger voor de N-VA stemde, ‘omdat ze Vlaams waren’, maar daarvan is afgestapt ‘omdat ze niet durven’. Anderen zijn oudgedienden van toen de partij nog Vlaams Blok heette en veroordeeld werd wegens racisme. Niet iedereen wil met zijn naam in de krant. Een bestuurslid van de partijafdeling van Dendermonde vreest dat hij problemen krijgt op zijn werk (bij de overheid). Een jongeman uit Genk blijft graag anoniem omdat hij in ziekteverlof is.

Anderen aarzelen, maar spreken toch. Kevin Lodewyck (29) is een webontwikkelaar uit Kortrijk. Eind 2018 betoogde hij op de ‘Mars tegen Marrakesh’ tegen een ­migratie-overeenkomst van de Verenigde Naties. Hij vindt dat de Vlaamse cultuur wordt onderdrukt, bijvoorbeeld wanneer Zwarte Piet wordt vervangen door een roetpiet. Hij durft niet alleen naar Antwerpen of Brussel te gaan, omdat hij er altijd problemen heeft met mensen met een migratieachtergrond, maar hij noemt zich geen racist. ‘Mijn vriendin werkt in de thuiszorg en heeft collega’s van kleur. Dat sommige mensen niet door hen geholpen willen worden, vind ik een probleem.’ Hij zou ook nooit stemmen voor iemand als Kamerlid Dominiek Sneppe, die in de Krant van West-Vlaanderen het homohuwelijk ‘een brug te ver’ noemde. Hard racisme bij Vlaams Belang ziet hij als iets wat voorbijgaat, een ‘probleem van een kleine partij die groter wordt’.

Louisa De Troch (73) draagt een strijdvlag en een handtas van Louis Vuitton. Haar partner, Roger Vandendriessche (70), draagt ook een vlag en een schipperspet met het embleem van de militante volksnationalistische organisatie Voorpost. Hij is afdelingsvoorzitter voor Vlaams Belang in Ternat en vat zijn visie samen als: ‘Vlaanderen onafhankelijk en Wallonië ook. Niet de Walen, maar de socialisten zijn onze vijand.’ Zij vult aan: ‘En we zijn ook tegen de vreemdelingen. Dat zeker.’

Opgekuist

David Van Lint (42) is vrachtwagenchauffeur uit Mechelen en draagt een fluorescerend gele jas met op zijn linkerschouder een Belgische driekleur, rechts een Vlaams leeuwtje. Van Lint zegt dat zijn beroep kapot wordt gemaakt door goedkope Oost-Europese concurrentie en de onveiligheid op parkings. Binnenkort moet hij voor de rechter verschijnen omdat hij op een snelwegparking drie mannen heeft geslagen met een ijzeren staaf, omdat ze probeerden in zijn vrachtwagen te komen. ‘Ik heb de politie gebeld en gezegd dat ze er binnen vijf minuten moesten zijn of dat het anders feest zou zijn. Toen de politie er na een halfuur was, was het al opgekuist. Een van die mannen kan niet meer praten, de andere niet meer lopen. Als ik klop, klop ik door.’ Gevraagd of hij racist is, moet hij niet nadenken. ‘Ik durf dat te zeggen, ik ben racist.’

Tegen de middag wurmt de karavaan zich van het parkeerterrein. Wachtenden vieren hun culturele eigenheid. Uit één auto klinkt luide Aalsterse carnavalsmuziek. Elders zingt een man plechtig mee met een Duits soldatenlied. Losgewaaide strijd­vlaggetjes blijven als herfstbladeren achter op het asfalt.

‘Zal het ooit nog lukken? Ik heb mijn twijfels. Dus ik denk dat je het kiessysteem zult moeten herzien, voor je het land kunt herzien.’ In De zevende dag ging Bart De Wever verder op een opvallend voorstel dat hij zaterdag al in Het Nieuwsblad gelanceerd had: een hervorming van de Belgische democratie.

Na jarenlang aandringen slaagde de N-VA er afgelopen zomer in om een grote institutionele oefening op gang te trappen met de PS. Maar De Wever stootte op liberaal verzet en vond geen meerderheid. ‘Je komt er gewoon niet meer’, ­zegt hij. Het doet hem concluderen dat België met de huidige democratische spelregels niet ­wezenlijk hervormd kan worden.

Als de N-VA De Wever volgt in zijn analyse bij de inhoudelijke herijking die ze plant, betekent dat een opvallende en fundamentele koerswijziging voor de partij. De N-VA ijverde tot nog toe voor hervormingen binnen het bestaande België. Volgens de strategie van de partij zou vroeg of laat een omwenteling afgedwongen kunnen worden, of zou op zijn minst het huidige systeem vanzelf vastlopen. Nu verandert De Wever het ­geweer van schouder. Hij pleit voor de invoering van een meerderheidsstelsel, een structurele hervorming van het kiessysteem.

Ons land kent ­traditioneel een proportioneel kiesstelsel, waarbij de grootte van de partijen in het parlement relatief goed de stemverhoudingen weerspiegelt. Een meerderheidsstelsel komt erop neer dat de grootste partij de macht in handen krijgt. Het ­Verenigd Koninkrijk kent zo’n systeem: in elk kiesdistrict wordt ­alleen de partij met de meeste stemmen vertegenwoordigd in het parlement. Vandaar dat het land al decennialang gedomineerd wordt door een brede rechtse partij – de Conservatieven – of een brede linkse – Labour. Enkele kleinere partijen, die doorgaans nauwelijks een nationale rol spelen, maken het landschap compleet.

Precies daar wil De Wever naartoe: de versnippering tegengaan en het partijlandschap ‘saneren’. Een meerderheidsstelsel zet partijen er immers toe aan om grote blokken te vormen die zo de grootste kunnen worden. Volgens De Wever zou in Vlaanderen een centrumrechts blok dominant worden, in Frans­talig België een centrumlinks. ‘Dan moeten die twee gewoon een deal maken’, denkt De Wever. ‘En dat zal een confederale deal zijn.’

Radicale breuk

Het verlaten van de proportionele vertegenwoordiging zou een radicale breuk betekenen met de Bel­gische en continentaal-Europese democratische traditie. ‘In de Belgische pacificatiedemocratie zijn er veel grendels en drempels in­gebouwd om zo veel mogelijk ­groepen te vertegenwoordigen’, zegt politicoloog Bram Wauters (UGent). ‘Een meerderheids­systeem staat daar haaks op. Zelfs partijen met een groot stemmenpercentage kunnen zo toch geen enkele verkozene hebben.’

De Wevers oplossing is ook strategisch. Het zou de N-VA-analyse versterken dat België uit twee democratieën ­bestaat en een bijkomende verklaring geven waarom de N-VA haar oplossing niet doorgedrukt krijgt.

Uit onderzoek blijkt dat België in Europa gemiddeld scoort wat de parlementaire representativiteit betreft. Landen als Nederland en de Scandinavische staten zijn ­proportioneler. Griekenland, dat een grote bonus toekent aan de grootste partij, of Frankrijk, dat verkiezingen in twee rondes or­ganiseert, vertonen dan weer wat meer Angelsaksische kenmerken.

De roep om herverkaveling is niet nieuw. Andere manieren om versnippering te bestrijden, zijn het invoeren van veel kleinere kieskringen of het verhogen van de huidige kiesdrempel van vijf procent. De installatie van een meerderheidsstelsel is allerminst makkelijker haalbaar dan een institutionele kentering: ook daarvoor is een grondwetswijziging nodig.

Conservatieve christenen wreven zich in de handen, toen president Trump zaterdagavond in de rozentuin van het Witte Huis Amy Coney Barrett voordroeg als opvolgster van de gestorven Ruth Bader Ginsburg. Daarmee wordt een vrouw opgevolgd door een vrouw, maar ­politiek is ze wel van het andere uiterste van het spectrum. Chuck Schumer, de ­Democratische fractieleider in de Senaat, waarschuwde: ‘Ruth Bader Ginsburg draait zich om in haar graf: de Republikeinen drukken een kan­didate door die alles zal afbreken wat ­Ginsburg heeft opgebouwd.’

Vroegere uitspraken en opinies van ­Barrett wijzen er inderdaad op dat Trump gekozen heeft voor de kandidate met de grootste garantie op consequente steun voor de conservatieve agenda. ­Zeker ben je nooit, want magistraten zijn geen marionetten, maar Barrett is – behalve op haar intellectuele capaciteiten – geselecteerd op haar wereldbeeld. Dat wereldbeeld doet een historische bocht naar rechts vermoeden bij het Supreme Court op terreinen als wapenbezit, immigratie, discriminatie op basis van geslacht, rechten van holebi’s en transgenders, klimaatverandering, gezondheidszorg en vooral hét stekelige onderwerp: abortus.

Geen bakens verzetten

Niet dat Barrett op haar eerste werkdag Roe vs. Wade, het beroemde arrest uit 1973 dat het recht op abortus in vijftig staten ­garandeert, zal afschaffen. Ze beslist dat sowieso niet alleen, maar ze laat wel de ­balans kantelen naar zes conservatieve rechters tegen drie progressieve. Het ­Supreme Court velt ook pas arresten als het concrete dossiers te beoordelen krijgt, maar dat kan snel gaan.

Wat juridische filosofie betreft, treedt Barrett in de voetsporen van haar vroegere patron, Antonin Scalia, de in 2016 gestorven zeer conservatieve rechter. Scalia en Barrett hebben een minimalistische kijk op de taak van het Hooggerechtshof: de toepassing van de grondwet interpreteren en daarbij zo dicht mogelijk bij de tekst blijven en geen bakens in de maatschappij verzetten. Volgens Scalia – en wellicht ook Barrett – moeten de vijftig staten zelf kunnen beslissen over kwesties als abortus.

Met die visie kun je in de praktijk het recht op abortus helemaal uithollen, ook zonder dat fameuze principearrest uit 1973 af te schaffen – met name in de conservatieve staten. Dat Barrett tegen abortus is, is zo klaar als een klontje. De nieuwe rechter vindt dat het leven begint bij de conceptie en vanaf dan consequent beschermd hoort te worden.

President Trump zette haar zaterdag in de verf als een kruisvaarder voor de ­familiewaarden. Barrett groeide op in een gezin met zeven kinderen in Louisiana. Na haar studies aan de Notre Dame Law School in Indiana werd ze er professor en stichtte ze een gezin. Zij en haar man hebben ook weer zeven kinderen, onder wie twee ­geadopteerd uit Haïti en een met het syndroom van Down. Nooit eerder zetelde een vrouw met jonge kinderen in het ­Supreme Court.

Koninkrijk van God

Barrett raakte in Indiana bevriend met ­huidig vicepresident Mike Pence, net als zij uiterst gelovig. Ook haar benoeming moet Trump de blijvende steun van christelijk-rechts garanderen. Maar Barrett is bovendien katholiek, en dat brengt een verrassender verwantschap aan het licht, die met de Democratische presidentskandidaat Joe Biden. Alleen is Biden gelovig zoals bijna alle Amerikanen, zonder dat het voort­durend zijn leven bepaalt.

Barrett is echter actief lid van ­People of Praise, een congregatie op de brug tussen het katholicisme en de Pinksterbeweging. Volgens The New York Times zijn spreken in tongen, geloven in profetieën en zelfs ­gebedsgenezing, ­gewoon bij vieringen. De leiders zijn altijd mannen en hebben een sterke invloed op het dagelijkse leven van de gelovigen. In een toespraak voor studenten aan haar ­alma mater zei Barrett – hoe dan ook een briljante juriste – in 2006: ‘Onthou dat jullie carrière als jurist niet meer is dan een manier om een hoger doel te bereiken: een koninkrijk van God.’

Zelfs al moet die uitspraak in de context van de hyperkatholieke universiteit gezien worden, ze wekt weinig vertrouwen bij liberale Amerikanen in Barretts belofte dat ze ‘een rechter voor alle burgers zal zijn, en nooit zal beslissen op basis van persoon­lijke vooroordelen’.

De Democraten weten dat ze de benoeming van Barrett niet kunnen tegenhouden. Sommige senatoren willen de hoor­zittingen (die op 12 oktober beginnen) ­boycotten uit protest tegen de, volgens hen, ongewoon geforceerde spoedprocedure. Anderen, zoals kandidaat-vicepresident Kamala Harris, willen wijzen op de gevaren die de rechts-conservatieve ideeën van Barrett inhouden. Maar hoever kunnen de Democraten gaan in hun kritiek op Barrett, zonder dat de Republikeinen die gebruiken om hen neer te zetten als een godde­loze partij? Van zulke culture wars spinnen de Republikeinen immers graag garen.

Goed 24 uur na de spectaculaire ­helikopterkaping, waarbij drie mannen probeerden een gevangene te bevrijden uit de vrouwen­gevangenis van Berkendaal in Brussel, zaten de daders al achter slot en grendel. De politie onderschepte hoofdverdachte Mike G. (24) zaterdagavond in Brussel. Zijn twee kompanen werden in Limburg gearresteerd.

G. is een veroordeelde drugscrimineel uit Tongeren die vorig jaar in de gevangenis trouwde met Kristel A. (26). Zij zit in de cel voor de moord op haar toenmalige vriend. Het slachtoffer werd door A. en haar ex in Aarschot vermoord met meerdere messteken toen ze een ruzie wilden uitpraten. A. zit in de cel in afwachting van haar assisenproces en riskeert dertig jaar cel.

Leeuw van Waterloo

G. wou zijn vrouw bevrijden en huurde vrijdag een helikopter met piloot in Deurne, zogezegd om luchtfoto’s van Brussel te maken, samen met Yenthe P. (18) uit Bilzen en Dennis L. (22) uit Lanaken. Hun rugzakken werden niet gecontroleerd door de veiligheidsdiensten op de luchthaven van Deurne, omdat het om een privévlucht ging. Dennis L. was de ‘fotograaf’ van dienst en had enkele grote lenzen en een fototoestel bij zich.

De helikopter steeg om 14.57 uur op. Er werden foto’s ­genomen van het Atomium, de ­basiliek van Koekelberg en de Leeuw van Waterloo. Maar na een uurtje haalde het trio airsoft­wapens – niet te onderscheiden van echte – boven. Ze dwongen de 35-jarige pilote naar Berkendaal te vliegen, waar de gevangenen net hun wandeling maakten.

Volgens onze informatie was er paniek bij het gevangenispersoneel, maar hilariteit bij de gedetineerde vrouwen. Het werd G. allemaal te veel. Hij werd zo misselijk dat hij wel vijf keer moest braken, blijkt uit de verslagen.

Uiteindelijk maakte de pilote de kapers duidelijk dat de helikopter niet kon landen op de binnenkoer. De heli bleef nog enige tijd op tien meter hoogte hangen en zwenkte toen af richting Hélécine, waar hij landde vlak bij de carpoolparking aan de N80. G. vluchtte meteen weg met een klaarstaande motor en zou even nadien zijn kompanen komen ophalen met de auto. De ­pilote was in shock. Een politie­helikopter die uitgestuurd was, ­begeleidde haar naar de helihaven in Melsbroek.

Amateuristisch

De daders konden heel snel ­gevat worden doordat ze onder hun eigen naam de heli geboekt hadden. ‘Ik kan bevestigen dat mijn ­cliënt heeft toegegeven dat hij zijn vrouw wou bevrijden uit de gevangenis’, zegt G.’s advocaat, Tom Van Overbeke. ‘Op dit ogenblik lijkt het erop dat het hele gebeuren behoorlijk amateuristisch is opgezet.’

G. had al meermaals foto’s gepost die de deplorabele toestand van de gevangenis van Berkendaal moesten aantonen. Eerder deze maand had hij een ordemaatregel gekregen vanwege wangedrag. Hij mocht een tijd zijn vrouw niet meer komen bezoeken. Ongestoord ­bezoek was bovendien al een tijd verboden vanwege corona. Ook dat zou G. niet geapprecieerd hebben.

Het coronavirus slaat dit jaar een gat in de Vlaamse begroting van 6,075 miljard, en niet de gevreesde 6,6 miljard.
Het Vlaams Parlement schiet vanmiddag opnieuw uit de startblokken met de traditionele Septemberverklaring van Vlaams minister-president Jan Jambon (N-VA). Die valt mogelijk samen met de ontknoping van de federale formatie, wat een tegenvaller zou zijn voor Jambon. Het is uitkijken naar de boodschap van de Vlaamse regering, na haar moeilijke eerste jaar en midden in een federale formatie waarbij Jambons Vlaamse coalitiepartners Open VLD en CD&V zonder de N-VA een regering vormen.

Afgelopen weekend zat de Vlaamse regering samen om de doorstart te stofferen met een relanceplan gekoppeld aan begrotingsvooruitzichten, die aangepast moesten worden door de coronacrisis. Daarbij viel er een beetje goed nieuws te rapen: het tekort op de Vlaamse begroting 2020 valt iets beter mee dan gevreesd.

Minister van Begroting en Financiën Matthias Diepen­daele (N-VA) ging voor 2020 uit van een gat van 6,6 miljard. Dat is nu bijgesteld naar 6,075 miljard. De meevaller is vooral te danken aan de stijging van het aantal vastgoedtransacties, waarop Vlaanderen belastingen heft.

Het Brussels Gewest besliste onder meer dat horecazaken vanaf vandaag om 23 uur de deuren moeten sluiten. De maatregel zal minstens drie weken gelden. ‘De bevoegde autoriteiten hebben zo lang mogelijk gewacht om nieuwe restrictieve maatregelen te nemen’, benadrukt Inge Neven, hoofd van de Brusselse gezondheidsinspectie. ‘De strijd tegen covid-19 is een lange race, waarvan het einde nog niet in zicht is. We moeten maken dat de Brusselaars hun geloof in het verhaal niet verliezen.’

Volgens Neven wijzen de whereabouts van besmette gevallen naar de horeca. ‘Een op de twee geeft aan dat hij of zij op café of restaurant geweest is. We kunnen niet ­bewijzen dat ze daar ook effectief besmet raakten, maar we weten wel dat de mensen het virus op­lopen onder familie of vrienden. Thuis controleren is onmogelijk, buitenshuis kan dat wel.’

De burgemeester van Anderlecht, Fabrice Cumps (PS), noemt de nieuwe maatregel evenwichtig. ‘Ons grootste probleem was om dronken mensen in de hand te houden. De politie beschikt nu over een nieuw instrument.’

Horeca Brussel reageert met ­gemengde gevoelens. ‘Liever dit dan een nieuwe lockdown’, zegt Marc Van Muylers. ‘Het wordt even belangrijk om de begeleidende maatregelen (zoals een alcoholverbod op straat, red.) te controleren.’

De maatregelen zullen veel Brusselse zaken hard raken. ‘Veel klanten gaan eerst iets eten en gaan pas om half tien, tien uur op café. Een uur is dan niet lang. Zo’n 40 procent van de cafés stevent op een faillissement af. Ze zoeken nu al naar oplossingen om hun vaste kosten uit te stellen’, zegt Van ­Muylers.

Meer positieve testen

De Brusselse crisiscel – met onder meer minister-president Rudi ­Vervoort (PS) en de Brusselse burgemeesters – kwam zaterdag vervroegd samen. Niet alleen verhoogde premier Sophie Wilmès (MR) de druk tijdens een gesprek met de verschillende ministers-presidenten, ook de minister van Binnenlandse Zaken, Pieter De Crem (CD&V), stuurde een mail naar alle gouverneurs, met extra aandacht voor Brussel en Luik.

Experts pleitten al langer voor strengere maatregelen (DS 25 september). ‘De cijfers zijn al weken onrustwekkend’, zegt Brecht ­Devleesschauwer, epidemioloog bij Sciensano. Afgelopen week kwamen in het Brussels Gewest 2.305 nieuwe coronagevallen bij. In de top tien van steden en ­gemeenten met nieuwe besmettingen van de afgelopen twee weken staan vijf Brusselse gemeenten (zie grafiek). Daarnaast noteert het Brussels Gewest 9,7 procent positieve coronatesten. Dat is een pak hoger dan het cijfer in Wallonië (5,6 procent) en Vlaanderen (3,4 procent).

Brussel overschrijdt ruim de WHO-drempel van 5 procent – onder die grens is de epidemie ‘onder controle’. ‘De hoge positiviteits­ratio wijst erop dat het virus zich snel verspreidt in Brussel’, zegt ­Devleesschauwer. ‘Stijgende positiviteitsratio’s kunnen ook een alarmsignaal zijn voor een saturatie van de testcapaciteit, waardoor een belangrijk aantal gevallen niet meer ontdekt zou kunnen worden.’

De situatie in het hele Brusselse Gewest is daarom niet te vergelijken met de stad Antwerpen, waar ook veel nieuwe gevallen zijn. ‘In Antwerpen wordt meer getest en zit de positiviteitsratio op het Belgische gemiddelde (4,7 procent).’